---
date: "2022-03-02"
title: "Czarnogóra motocyklem - co warto zobaczyć w 5 dni"
author: "Przemek Gąsiorowski"
lead: "Jeżeli szukasz niebanalnego pomysłu na wyjazd, ciekawym pomysłem może być wyprawa motocyklem przez Czarnogórę – niewielki kraj na Bałkanach, gdzie Adriatyk gwałtownie wdziera się w ląd tworząc zatoki otoczone przez majestatyczne pasma górskie. Tu w średniowiecznych miasteczkach budynki mają kolor ochry, a drogi wśród lasów i gajów oliwnych są niezwykle malownicze."
metaDescription: "Sprawdź, w jaki sposób przygotować się do podróży motocyklem przez Czarnogórę, poznaj praktyczne wskazówki oraz najciekawsze trasy i miejsca, które warto zobaczyć podczas wyjazdu."
hero_image: "./Czarnogora_Budva.jpg"
hero_image_alt: "Miasto Budva w Czarnogóra widziane z poziomu morza"
hero_image_credit_text: "Commons Wikimedia.org"
hero_image_credit_link: "https://commons.wikimedia.org/wiki/File:Czarnog%C3%B3ra_Budva.jpg"
---

Sprawdź, w jaki sposób przygotować się do podróży motocyklem przez Czarnogórę, poznaj praktyczne wskazówki oraz najciekawsze trasy i miejsca, które warto zobaczyć podczas wyjazdu.
## Czarnogóra – motocyklem przez krainę, gdzie morze spotyka się z górami
Czarnogóra to niewielkie, bardzo młode państwo na Bałkanach, o powierzchni zaledwie 13 800 km². Została utworzona w wyniku referendum niepodległościowego w 2006 r., kiedy też oddzieliła się od Serbii. Sąsiaduje również z Kosowem, Chorwacją, Bośnią i Hercegowiną oraz Albanią. Czarnogórskim wybrzeżem zachwycił się angielski poeta George Byron, pisząc, że "w chwili tworzenia się świata musiało być najpiękniejszym złączeniem morza i lądu". Te okolice zainspirowały również laureata nagrody Nobla, Ivo Andricia, który opisywał czarnogórskie miasteczka jako pełne zieleni i słońca.

Bez wątpienia motocyklowe drogi w Czarnogórze należą do najpiękniejszych w Europie: prowadzą przez zapierające dech w piersiach kaniony, wysokie góry i wzdłuż wybrzeży. Niewielkie odległości i ogromna różnorodność krajobrazu powoduje, że nawet krótka wyprawa może być pełna atrakcji. Proponujemy trasę przez Serbię, którą można potraktować tranzytowo, jednak jeżeli czas pozwala, dobrym pomysłem będzie zatrzymanie się również na zwiedzanie w kilku miejscach po drodze. Na całą wyprawę warto zaplanować co najmniej 5-7 dni.  Jeżeli dysponujesz większą ilością czasu, poszczególne punkty programu możesz realizować spokojniej, a także rozszerzyć plan o miejscowości bośniackie, chorwackie lub albańskie.
## Proponowana trasa
Proponujemy dojechać z Polski do serbskiej miejscowości Nowy Sad, a stamtąd ruszyć drugiego dnia drogą nr 21 przez Šabac i Valjevo lub drogę nr 170 wiodącą przez okolice  serbskiego Narodowego Parku Tary. Dojedź do położonej w Czarnogórze na wysokości 1 448 m n.p.m. miejscowości Žabljak. Od tego momentu rozpoczniesz właściwą część wyprawy od trasy widokowej (P14) przez Durmitor – pasmo górskie należące do Gór Dynarskich, które rozciągają się wzdłuż wschodniego wybrzeża Adriatyku. To zdaniem wielu najładniejsza droga Czarnogóry prowadząca przez terytorium Parku Narodowego Durmitor. Najbardziej charakterystycznym punktem tego miejsca jest przełom rzeki Tary – najgłębszy kanion (1300 m) w Europie z majestatycznym mostem.

Kontynuując jazdę drogą P14 dojedziesz bajkowym szlakiem nad kanion rzeki Pivy i do miejscowości Plužine. Jadąc serpentynami od strony Durmitoru, stopniowo zauważysz, jak krajobraz się zmienia: z góry będziesz mógł obserwować turkusowe jezioro otoczone skałami. Zachowaj ostrożność na tym odcinku: numerowane tunele często nie są oświetlone, a na drodze mogą być dziury. Z Plužine droga E762 wjedzie w okolice zapory i granicy z Bośnią i Hercegowiną. Jeżeli masz czas, dobrym pomysłem będzie przekroczenie granicy i zwiedzanie Mostaru (149 km od Plužine) – to największe miasto Hercegowiny.

Z Mostaru wrócisz do Czarnogóry drogą R427 prowadzącą do Kotoru położonego w jednej z najpiękniejszych zatok na świecie: Zatoki Kotorskiej. Nazywana również Boką Kotorską, powstała, gdy po okresie epoki lodowcowej znacznie podwyższył się poziom morza i wody wdarły w głąb lądu, zalewając poprzeczne doliny. Wypoczynek w tym miejscu jest niezwykłym doświadczeniem. Krajobraz w przypomina monumentalny amfiteatr ze skał, który poraża swoim ogromem. W okolicach Boki Kotorskiej warto zatrzymać się na dłużej i uczynić ją bazą wypadową do zwiedzania innych miejscowości.

***

**Z Kotoru możesz wybrać się:**
1. do Cetinje – miasteczka u podnóża masywu Lovćen na wysokości ok. 650 m n.p.m. – drogą P1;
2. do Budvy – najpopularniejszego letniego kurortu w Czarnogórze – ok. 22 kilometry przez E65/E80;
3. do Baru – największego portu Czarnogóry z zabytkowymi ruinami – ok. 61 kilometrów przez E65/80.
W drodze powrotnej do Polski możesz odwiedzić miejscowość Ulcnij i wybrać się malowniczą trasą wzdłuż Jeziora Szkoderskiego podziwiając jego taflę pokrytą zielonymi wykwitami.
## Jak przygotować się do podróży motocyklem przez Czarnogórę?
- Na terenie Czarnogóry obowiązuje Zielona karta – to potocznie Międzynarodowa Karta Ubezpieczenia Samochodowego – potwierdzenie, że posiadasz ubezpieczenie OC. Warto upewnić się wcześniej, czy ubezpieczyciel oferuje darmową/tanią Zieloną Kartę w pakiecie z OC. W przeciwnym wypadku konieczne może być wykupienie opłacalnego ubezpieczenia granicznego.
- Dodatkowe ubezpieczenie  pamiętaj, że Czarnogóra nie należy do Unii Europejskiej, więc nie będziesz mógł skorzystać z karty EKUZ. Z tego powodu warto pomyśleć o wykupieniu prywatnego ubezpieczenia turystycznego.
- Noclegi – nocowanie na dziko w Czarnogórze nie jest legalne. Oczywiście mogłeś słyszeć opowieści podróżników, którym udało się rozbić namiot w otoczeniu niezwykłej przyrody i zapewniają, że nikt nie robi problemów, jednak robisz to na własną odpowiedzialność. Oferta campingów jest bogata, a ceny nie są wysokie. Warto również rozważyć wynajęcie przynajmniej na części wyprawy noclegów w hotelach lub pensjonatach.

## Czarnogóra – co zobaczyć podczas podróży motocyklem?
Atrakcje Czarnogóry są bardzo zróżnicowane. Coś dla siebie znajdą tu zarówno zwolennicy aktywnego wypoczynku, jak i spragnieni leniuchowania w kurortach. Poszczególne miasta różnią się swoją specyfiką – każde z nich posiada swój niepowtarzalny charakter.
## Kotor – wyjątkowy kurort nad zatoką
Podczas wyprawy motocyklem do Czarnogóry warto przede wszystkim zobaczyć Kotor – miasto słynące ze swojego wyjątkowego położenia między masywem gór Lovćen i urokliwą zatoką. Kotor charakteryzuje się doskonale zachowaną oryginalną średniowieczną zabudową i przepiękną starówką, która została wpisana na Listę Światowego Dziedzictwa UNESCO. Przyjemnie jest spacerować pośród krętych i wąskich uliczek. Warto także wspiąć się na oryginalne, doskonale zachowane mury miejskie. Przebywając w górnej części miasta, możemy spacerować wśród skał, na których wypoczywają jaszczurki i obserwować, jak zatoka zmienia się w wielki zegar słoneczny, gdy promienie w zależności od pory dnia zmieniają swoje położenie.
## Budva – czarnogórskie miasto milionerów
Budva, turystyczna stolica Czarnogóry, słynie ze swojej pięknej starówki i zbudowanych pod koniec XV wieku murów obronnych. Znakami rozpoznawczymi miasta są Katedra św. Jana, Cytadela oraz luksusowe hotele, kluby i restauracje. Miasto którego historia liczy ponad 2500 lat, w ostatnim czasie przyciąga milionerów z Rosji i Europy Zachodniej. Obecnie na ok. 15 tysięcy mieszkańców jest ich ponad 500.
## Bar w Czarnogórze – miasto portowe i ruiny
Bar to nadmorskie miasto i największy port Czarnogóry, z którego kursują statki m.in do włoskiego Birindisi. Warto je odwiedzić przede wszystkim ze względu na znajdujące się w odległości około 5km od centrum ruiny Starego Baru. Położony u podnóża majestatycznego pasma Rumija Stari Bar z całą pewnością przypadnie do gustu pasjonatom historii.
## Jaka jest pogoda w Czarnogórze? Kiedy najlepiej jechać?
Czarnogóra znajduje się w strefie klimatu śródziemnomorskiego. Temperatury w tym kraju są znacznie wyższe niż w Polsce. W lipcu i sierpniu średnia w cieniu oscyluje wokół 27-30 stopni. Stwarza to idealne warunki do kąpieli w Adriatyku, warto skorzystać z tej możliwości, gdyż plaże w Czarnogórze wyróżniają się wyjątkowym, błękitnym odcieniem wody i są bardzo czyste.  Jazda na motocyklu podczas upałów może jednak być bardzo męcząca – z tego powodu na wyprawę polecamy maj, wrzesień lub wczesny październik. Zawsze pamiętaj o tym, żeby zabrać ze sobą również cieplejsze, nieprzemakalne ubrania – nawet latem w górach Durmitor warunki klimatyczne bywają bardzo surowe.
## Jakie są języki w Czarnogórze?
Języki urzędowe w Czarnogórze to: czarnogórski, serbski, bośniacki, albański i chorwacki. Według spisu powszechnego z 2011 r. najpopularniejszy jest serbski, którym posługuje się 42% ludności. Wszystkie z tych języków, za wyjątkiem albańskiego, są bardzo do siebie podobne. Czarnogórcy najczęściej znają języki obce, dlatego też najczęściej nie będzie problemów, by porozumieć się po rosyjsku lub angielsku.
## Jak wyglądają ceny w Czarnogórze?
Choć kraj ten nie należy do Unii Europejskiej, walutą Czarnogóry jest Euro. Ceny są zbliżone do polskich – w miejscowościach turystycznych na wybrzeżu mogą być one nieco wyższe, natomiast w głębi kraju zwykle są niższe i nie powinniśmy obawiać się wysokich kosztów. Zwłaszcza poza sezonem można znaleźć bardzo przystępne oferty noclegów.  Przykładowe ceny: woda mineralna (1,5l) – 0,40-0,50 euro; chleb około 0,70 euro za 500gr, ser (1 kg) – 5 euro; pizza od 4 euro; zestaw z McDonalda 3,30 euro, danie z rybą np. doradą i dodatkami 14 euro. Nocleg w tanim hostelu znajdziesz już za około 8-15 euro, a w pokój w lepszym standardzie w hotelu: 40-50 euro.
## Czarnogóra - wjazd. Ostrzeżenia dot. COVID-19
Polacy aby wybrać się do Czarnogóry nie potrzebują wiz. Pamiętaj jednak o tym, że obecnie w związku w utrzymującą się wysoką liczbą zachorowań na Covid-19 MSZ odradza wszystkie podróże zagraniczne, które nie są konieczne, w tym podróże do Czarnogóry. Aby wjechać na terytorium kraju, należy okazać zaświadczenie o szczepieniu lub negatywny wynik testu PCR (nie starszy niż 72 godziny) lub testu antygenowego (nie starszy niż 48 godzin) lub zaświadczenie o przebytym w przeciągu ostatnich sześciu miesięcy zakażeniu. Aktualne wymogi możesz sprawdzić na stronie: https://www.gov.pl/web/dyplomacja/czarnogora.
